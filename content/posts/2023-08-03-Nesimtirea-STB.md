---
title: "Nesimțirea STB"
date: 2023-08-03T16:00:31+03:00
author: buplic
draft: false
---
## Planuri, proiecte?

Planificarea acțiunilor într-un proiect este o idee care nu a ajuns la (era să spun doar conducerea) nimeni in STB. Aceeași pproblemă o au în multe cazuri și cei din Primăria Sectorului 4, care a colaborat (?) cu STB la "modernizarea" unor stații.

După doi ani în care foarte multe stații de autobuz/troleibuz au fost mutate în același loc cu stațiile de tramvai - pentru a-i prioritiza cu orice preț pe bucureștenii care stau numai cu dosul în mașini - minunații șefi de la STB au primit o ofertă tentantă de la Primăria Sectorului 4: să "modernizeze" stațiile de tramvai/autobuz/troleibuz. În nemăsurata grabă cu care se fac lucrurile la noi când e vorba de aruncat niște bani în buzunarele unor prieteni sau cunoștințe totul s-a întâmplat ca în filmele cu proști.

Iată povestea: pe la jumătatea lui iulie 2023, de la Piața Eroii Revoluției până în capătul șoselei Olteniței au început lucrări la stațiile de tramvai. Aceste lucrări nu au fost anunțate în prealabil, așa că oamenii s-au trezit într-o dimineață că nu mai pot lua mijloacele de transport în comun din locurile din care erau obișnuiți. Pe lângă asta nu a fost pus nici un anunț despre mutarea stațiilor, despre cât durează lucrările, despre cum se modifică traseele.

În primă instanță, după ce probabil au primit reclamații - pentru că singuri nu s-au gândit la asta, în stații au apărut controlori care anunțau potențialii călători că stațiile respective au fost temporar "desființate" și îi trimiteau pe aceștia în următoarea stație. Aici, însă, intervine un schepsis: următoarea stație putea fi următoarea sau a doua după; sau poate a treia! Asta pentru că în planurile lor magnifice cei de la STB/primărie au zis că e o idee foarte bună să demoleze mai multe stații deodată și să lase oamenii să se descurce.

Așa că pentru o perioadă, în timp ce dimineața treceam spre parc cu câinele, am văzut nenumărate scene în care oamenii așteptau în stații ca proștii (la propriu) sau alergau după autobuze când realizau că acestea opresc în vechile stații de pe marginea șoselei. Și în majoritatea cazurilor făceau asta înjurând pe cine apucau - în special pe șoferi, care în principiu nu aveau nici o vină. De fapt au și ei o mică vină: nu știu să comunice - majoritatea din ei răspunzând în dorul lelii sau peste picior la întrebările puse de oameni.

După aproape o săptămână am observat în stația cea mai apropiată de mine că au apărut niște "anunțuri" - de fapt niște hârtii printate, puse într-o folie de plastic, care se mișcau în voie în vânt și care nu dădeau nici o impresie că ar fi ceva important. Nici nu cred că 1% din călători au văzut acele hârtii sau că le-au citit. În ele era scris faptul că tramvaiele nu vor mai opri în stațiile cu lucrări, iar autobuzele și troleibuzele își vor relua obiceiul de a opri în stațiile de "la trotuar". Asta după o săptămână după ce a început circul.

## Continuăm

Și ca să nu ne plictisim cumva, pe parcursul proiectului, unele stații au început să fie finalizate, așa că tramvaiele au început să oprească. Dar numai pe un sens! Vă puteți da seama cât de bulversați erau oamenii care așteptau tramvaiul într-un loc, îi vedeau pe cei de pe sensul opus coborând și urcând în vehicul, ca apoi să fie ignorați de tramvaiul care venea pe sensul lor!

Apoi am mai prins o scenă. A trebuit să merg cu treabă spre Piața Sudului și știind tot circul am mers direct în stația de autobuz, de unde urma să iau 610 sau 232. A venit un 610 și lumea a urcat. Următoarea stație, cea de la Constantin Brâncoveanu, a fost însă în stația de tramvai. Când am trecut de intersecție am văzut oamenii, care așteptaseră autobuzul în stația de pe trotuar, gesticulând și țipând după autobuz. Apoi, spre surpriza multora, autobuzul a trecut înapoi de pe linia de tramvai pe banda de circulație pentru mașini și urma să oprească în stația de la trotuar (da, știu că sună ca în "Stan și Bran"!!!), iar călătorii au început să strige și să lovească cu pumnii în geamul din spatele șoferului pentru că aveau impresia că nu va mai opri în stația cu care se obișnuiseră în ultimii ani - cea de tramvai!

Deci mai înțelegeți ceva? Că eu și mulți alții nu.

Iar tot circul ăsta se întâmplă pentru că ne apropiem fulminant de alegerile din 2024 și primarii de sectoare vin cu idei mărețe, ca să vadă lumea că fac ceva. Chiar mă întreb care e combinația între primăria sectorului 4 și cea generală, în subordinea căreia ar trebui să fie STB! Mai ales că multe din stațiile "renovate" nu aveau nevoie de renovări - inoxul ăla scump din care sunt făcute gardurile/barele nu ruginea după anii de "muncă". Însă un lucru e clar: inoxul trebuia schimbat cu un inox nou, pentru că probabil vreun cumnat sau cumătru de-al primarului avea un stoc pus bine pe undeva.

Probabil vă spuneți că e lungă povestea, dar credeți-mă că am scurtat-o cât de mult am putut. Nici n-am ajuns să mai scriu despre faptul că orice reclamație trimiți la STB dispare în neant: știu asta pentru că am făcut eu două în ultimii 3-4 ani și n-am primis răspuns NICIODATĂ.
